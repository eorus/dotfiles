## Avusturya Viyana Gezi Notları

General map showing all subway lines and express connections in Vienna
[Vienna Transport Map](/gezi/plan-zum-download-en-data.pdf)

**AirBNB Ev Adresi**
----------------
Göschlgasse 5 21, Viyana, Wien 1030, Avusturya

![Havaalanı - AirBNB Ev Geçiş](/gezi/airport-to-airbnb.png)

S7 banliyösü; havalimanından şehir merkezine 05:18-00:18 saatleri arasında, şehir merkezinden havalimanına 04.36-23.36 saatleri arasında çalışıyor ve tren istasyondaki 1. ve 2. platformlardan kalkıyor. Havalimanından her saatin 31 ve 54 geçelerinde kalkar, Wien Mitte istasyonundan 16 ve 46 geçe kalkar. Kalkış platformu için sizler yine de aldığınız bilette yazana ve platformlardaki ekranlara dikkat edin. Biletinizi istasyondaki otomatlardan alabilirsiniz. Bu treni Avusturya Demir Yolları (OBB) işletiyor.


- [Bir Bilet, İki Şehir: Viyana – Bratislava Gezisi](https://www.flypgs.com/blog/viyana-bratislava-gezisi)
- [Vienna to Bratislava High-Speed OBB Train Tickets](https://www.austrianrailways.com/train-vienna-to-bratislava.html)
- [Vienna City Card](https://www.viennacitycard.at/view/Vienna%20City%20Card)

Viyana’da 1 gününüz varsa, mutlaka bunları görün ; Hofburg Sarayı, Schonbrunn Sarayı, Belvedere Sarayı, Devlet Opera Binası, Aziz Stephen Katedrali ve Hundertwasser Evi.

### Hofburg İmparatorluk Sarayı

Hofburg İmparatorluk Sarayı, Avusturya’nın Viyana şehrinde bulunan tarihi bir saray kompleksidir. Dünyanın en büyük saray komplekslerinden biri olan Hofburg İmparatorluk Sarayı, başta Hofburg Hanedanlığı olmak üzere Avusturya İmparatorluğu’nun birçok önemli kişisine ve hanedanına ev sahipliği yapmıştır. Bazıları 13. yüzyıldan kalan 4.659.852 tane tarihi eseri bünyesinde bulunduran saray, 1654 yılında inşa edilmiştir.

Hofburg İmparatorluk Sarayı, 1918 yılına kadar Habsburg imparatorlarının ikametgahı ve yönetim merkezi olmuştur. Saray Birinci Dünya Savaşı’nın sonuna kadar Avusturya’nın hükümdarları olan Habsburglara ev sahipliği yapmıştır. Avrupa tarihinin büyük bir kısmı burada, özellikle İmparatoriçe Maria ve bir süreliğine Alman İmparatoru tarafından yazılmıştır. Günümüzde ise Hofburg İmparatorluk Sarayı; çok sayıda müzeye, İspanyol Binicilik Okuluna, bir kongre merkezine, Avusturya Federal Başkanı’nın koltuğuna ve tarihi saraya ev sahipliği yapmaktadır.

Sarayın büyük binaları 700 yıldan fazla mimari tarihi yansıttığı için özellikle önemli bir yapıdadır. 1275’ten beri neredeyse her Avusturya hükümdarı bir mimari miras bırakarak, sarayda eklemeler veya değişiklikler yaptırmıştır. Böylece Hofburg; Gotik tarzdan Rönesans’a, Barok’tan Rokoko’ya ve Klasisizme kadar birçok farklı mimari stil sergiler vaziyete gelmiştir.

Kompleksin en eski kısmı olan Kraliyet Şapeli 13. yüzyıldan kalmadır ve hala ziyaret edilebilmektedir. Şapel, Pazar ayinleri sırasında hareket halinde görülebilen ünlü Viyana Erkek Korosu’nun evi olarak en dikkat çekici kısımlardan biridir.
Hofburg, meydanı ve bahçesiyle birlikte, yaklaşık 59 dönümlük bir alandan oluşmaktadır. Birçok yönden 18 bina grubu, 19 avlu ve etkileyici 2.600 odadan oluşan bir oluşumdur. Bu görkemli saray kompleksi İmparatorluk Daireleri, Sisi Müzesi ve Gümüş Koleksiyonu olmak üzere üç ana bölümden oluşmaktadır. Bu üç bölümün her biri ayrı ayrı yada uzun bir ziyaret ile gezilebilecek genişlikte ve büyüklüktedir.

2004 yılında kurulan Sisi Müzesi, gizemli İmparatoriçe Elisabeth’e adanmıştır. Sarayı ziyaret eden ziyaretçiler, Sisi’nin giyinme odasını görebilmektedirler. Bu oda, 600 yıl boyunca Habsburglara hizmet eden diğer dairelerle birlikte özenle korunmuştur. İmparator Franz Joseph’in büyük merdiveninden çalışma odasına, seyirci odasına ve konferans salonuna kadar ziyaretçiler, Habsburg tarihinin nerede gerçekleştiğine şahit olabilmektedirler.

Imperial daireleri ayrıca yatak odaları, salonları ve hatta Sisi’nin egzersiz odası dahil olmak üzere Habsburg’ların daha kişisel tarafını göstermektedir. Bu odalarda gezinmek, konuklara Habsburg’ların lüks günlük yaşamlarına samimi bir bakış sağlamaktadır. Hofburg Sarayı bu yönleriyle ziyaretçilere Avusturya’nın İmparatorluk geçmişine şahit olma fırsatı sunmaktadır. Saraya giriş ücretsizdir. Aynı zamanda saray, haftanın her günü sabah 08.00 ile 18.00 saatleri arasında açık bulunmaktadır.

Tabii her yeri göremeseniz de kaçırmamanız gereken bazı bölümler bulunuyor. Bunlar ; Sisi Müzesi, İmparatorluk Daireleri ve Gümüş Koleksiyonu’dur. Bu 3 yeri görseniz bile, oldukça verimli bir saray gezisi yapmış oluyorsunuz.

### Viyana Devlet Opera Binası

Dünya çapında bir üne sahip olan Viyana Opera Binası, 1709 koltuk ile 509 ayakta seyirci kapasitesine sahiptir. Opera gösterilerinin yanı sıra bale gösterileri ve konserler sergilenen binanın ne var ki konser biletleri çok uç değerlerdedir. Aynı zamanda turistik geziler için de kullanılan Viyana Opera Binası Pazar günleri haricinde haftanın her günü 09:00-17:00 saatleri arasında ziyaretçilere kapılarını açmaktadır. Konser haricinde turistik hizmet veren Viyana Opera Binası’na günlük olarak çok sayıda ziyaret gerçekleşmektedir. Viyana şehrinin önemli merkezlerinden birisi olan bu bina, şehrin tarihi ve modern dokusunu ortaya koymaktadır. Ziyaret ücreti 10 Euro'dur.

Bina turunda 5 farklı dilde rehberlik hizmeti veriliyor. Maalesef Türkçe rehber hizmeti bulunmamaktadır. Bina 1869 tarihinde İmparatoriçe Elizabeth ile İmparator Franz Joseph tarafından açılmıştır. Binanın mimarları Eduard von der Null ve August von Sicardsburg’tur. Bina İkinci Dünya Savaşı sırasında atılan bir bomba nedeniyle büyük hasar görmüştür. Binanın yeniden inşasının 10 yıl sürdüğü bilinmektedir. Viyana Opera Binası, Mozart ve Beethoven gibi tarihe adını altın harflerle yazdırmış dünyaca ünlü opera sanatçılarının eserlerinin de çalındığı eşsiz bir sanat mabedidir. Dünyanın en önemli konserlerinin gerçekleştirildiği Viyana Opera Binası, Dünyanın sayılı zenginlerinin de en fazla tercih ettiği konser yerlerindendir.

Adres: Opernring 2, Viyana 1010, Avusturya

Yakın Yerler: 3D PicArt Museum Vienna, Albertina, Volksgarten, Maria Theresia Denkmal, Doğa Tarihi Müzesi, Stadtpark, Graben and Kohlmarkt, Hofburg İmparatorluk Sarayı, Globe Museum of the Austrian National Library, Church of Jesuits, Dominician Church, Historic Center of Vienna.

Yol Tarifi: Viyana Opera Binası’na ulaşım U1, U2 ve U4 metro hatları ile gerçekleşiyor. Opera binasına en yakın konumdaki metro durağı Karlsplatz durağıd

### Aziz Stephan Katedrali

Aziz Stephan Katedrali, Avusturya’nın Viyana şehrinde bulunan bir katedraldir. Şehrin merkezinde bulunan bu katedral, şehrin simgesi kabul edilmektedir. İnşaatına 12. yüzyılda başlanılan katedral bugün Avusturya’nın en önemli Gotik yapılarından biridir. Katedral’de çok değerli dini sanat eserleri bulunmaktadır. Ayrıca güney kulesine 300 basamaktan meydana gelen merdiven ile çıkıldığında şehrin mükemmel panoramik manzarası ile karşılaşılmaktadır. Aynı zamanda katedral Viyana Başpiskopos’un ikametgahıdır.

**Aziz Stephan Katedrali ve Görkemli Yapısı**

Aziz Stephan Katedrali, Viyana’nın en ünlü meydanlarından biri olan Stephansplatz Meydanı’nda bulunmaktadır. Tarihi 1137 yılına uzanan katedral şehrin en ünlü kültürel yapılarından biridir. 137 metre yüksekliğindeki kulesi ve zengin bir şekilde dekore edilmiş çatısı ile katedral şehrin en önemli Gotik yapısıdır ve sekiz asırlık mimari tarihi temsil eder.

Orijinal 13. yüzyıl yapısından geriye kalan tek şey devasa kapı ve Heathen Kuleleridir. Katedral de kapsamlı bir yapılanma Gotik tarzda 14. yüzyılda gerçekleşmiştir. Bu yapılanmada St. Eligius, St. Tirna ve St. Catherine Şapelleri yapılırken, Güney Kulesi, Nave ve St. Barbara Şapeli 15. Yüzyılda eklenmiştir. 12. yüzyılda Leopold tarafından inşa edilen katedral Viyana’nın kutsal mekanı ve bir ticaret merkezi olarak görülmektedir. Özellikle şapelleri, birbirinden değerli kutsal sanat eserleri ve kuleleri ile oldukça ilgi görmektedir. Katedralin dışı karmaşık detaylara sahip heykellerle süslenmiştir. Çatısı ise beyaz, yeşil, sarı, kahverengi renkleriyle çarpıcı bir baklava deseni şeklinde kiremittendir ve dekoratif bir görünüme sahiptir.

Katedralin çatısının güney kısmında 230.000 kiremitten oluşan ve bir seramik-mozaik yayılımı oluşturan İmparatorluk çift başlı kartal vardır. Kuzey kısmında ise Viyana’nın ve Avusturya şehrinin armaları bulunmaktadır. Katedralde ayrıca İmparator III. Friedrich’in mezarı, Viyana Neustadt sunağı, yeraltı mezarları ve Pummerin - Avusturya’nın en büyük çanını görmek mümkündür.

Bu ihtişamlı yapının bulunduğu temelde yıllar önce iki kilise bulunmaktaydı. Kilise, bu haliyle Avusturya tarihi için de önemli yapı ve olaylara şahit olmuştur. Günümüzde ise görkemli yapısı ve renkli çatısı ile şehrin en popüler kutsal mekanı ve kültürel binasıdır. Katedrale giriş ücretsizdir. Açılış saatleri ise sabah 07.00 ile gece 22.00 saatleri arasındadır.

**Aziz Stephan Katedralinin Tarihi**

Katedral Antik Mezar olduğuna inanılan bir alanda, 1137 yılında inşa edilmeye başlanmıştır. 1160 yılında inşası tamamlanan katedral 1258 yılında çıkan bir yangın sebebiyle tamamen bir harabeye dönmüştür. Sağlam kalabilen iki kulesinden yeniden inşa edilen katedral, 1263 yılında yeniden kutsanmıştır. Bu tarihten sonra katedral genişletilmeye ve büyütülmeye devam etmiştir.

Aziz Stephan Katedral iki kez Osmanlı Devleti tarafından kuşatmalara maruz kalmıştır. Bu kuşatmalardan ilki 1529 yılında Kanunî Sultan Süleyman zamanında gerçekleşmiştir. İkincisi ise 1683 yılında Merzifonlu Kara Mustafa Paşa tarafından gerçekleşmiştir. Her iki kuşatmada her iki taraf için de büyük kayıplar doğurmuştur. Ayrıca katedral Osmanlı Devleti’nin Viyana’yı kuşatması esnasında sığınak olarak kullanılmıştır. Birçok savaşa tanıklık eden bu katedral, Viyana’nın özgürlüğünü simgeler hale gelmiştir. Bu haliyle her yıl milyonlarca turist tarafından ziyaret edilen katedral oldukça ilgi görmektedir. Katedral Noel kutlamaları da dahil olmak üzere birçok etkinliğe ev sahipliği yapmaktadır.

### Schonbrunn Sarayı

Schönbrunn Sarayı, Avusturya’nın Viyana şehrinin birkaç kilometre batısında bulunan ünlü bir yazlık saraydır. Viyana’nın tartışmasız en önemli noktalarından birisi olan Schönbrunn Sarayı, 18. yüzyılda inşa edilmiştir. Bu saray, günümüzde hala ülkenin en çok ziyaret edilen cazibe merkezlerinden biridir.

Barok mimarisi ile öne çıkan 1441 odalı sarayın ve geniş bahçelerinin tarihi, ardışık Habsburg hükümdarlarının değişen zevklerine ve ilgi alanlarına göre evrilmiştir. 300 yılı aşkın süredir ayakta olan sarayın 1996 yılında UNESCO Dünya Mirası Listesi’ne giren sayısız bahçeleri ve müştemilatı vardır.

* Schönbrunn Sarayı’nın Tarihi

Schönbrunn Sarayı, 1569 yılında Kutsal Roma İmparatoru 2. Maximilian tarafından alınmıştır. Eski sahibi, 1548’de Katterburg adında bir konak yaptırmıştır. İmparator tarafından satın alınan sarayın çitle çevrilmesi, eğlence amaçlı avlanma alanı olarak kullanılması sağlanmıştır. Bölgenin küçük bir bölümünde hindi ve tavus kuşu gibi egzotik kuşların bulunduğu özel bir alan ile balıklı havuzlar inşa edilmiştir.

Sonraki yüzyılda; avlanma ve dinlenme alanı olarak kullanılmıştır. 2. Ferdinand’ın ölümünden sonra dul eşi burada ikamet etmiştir. 1638’den 1643’e kadar Katterburg konağına bir saray eklenerek artık adı “Schönbrunn Sarayı” olarak anılmaya başlamıştır.

Bugünkü haliyle Schönbrunn Sarayı’nı düğün hediyesi olarak alan imparatoriçe Maria Theresa döneminde inşa edilerek yeniden şekillendirilmiştir. İkinci Dünya Savaşı’nda ciddi hasar almasının ardından yeniden yapılanma, 1952’de tamamlanmış ve saray ziyarete açılmıştır.

* Schönbrunn Sarayı İmparatorluk Daireleri

Schönbrunn Sarayı’nın 1441 odasının sadece 40’ı ziyarete açıktır. Sadece 40 odayı ziyaret etmek dahi ziyaretçilere saraydaki ihtişam hakkında ipuçları vermektedir. Yalnızca rehberli turlarla erişilebilen odalar arasında, İmparator Franz Joseph ve eşi Elizabeth’in görkemli dairelerine ev sahipliği yapan sarayın Batı Kanadı yer almaktadır.

Bir zamanlar Maria Theresa’nın yaşadığı dairelerden birisi, egzotik dekoratif tarzı ve Johann Bergl’in eserleri ile zengin bir şekilde döşenmiş Garden Apertments’lerden Bergl Rooms’tur. Sarayın bir diğer dikkat çekici yeri ise Marie Antoinette’nin odasıdır. Burada Napolyon kalmış olup Altın Post Nişanı’nı gösteren 1. Francis’in ünlü portresi sergilenmektedir.

Saraydaki diğer önemli yerler arasında Marie Antoinette’nin portresinin bulunduğu Kreş, 3. Napolyon’un hediye ettiği beyaz mermer saatin bulunduğu Sarı Oda, imparatoriçenin kızlarının eserleri olduğu düşünülen çiçek resimlerinin bulunduğu Kahvaltı Salonu bulunmaktadır.

* Saraydaki Bahçeler

Schönbrunn Sarayı ve Neptün Çeşmesi arasında kalan bahçe alanına “Büyük Parter” ismi verilmektedir. Büyük Parter bünyesinde tanrıları ve erdemleri temsil eden 32 adet heykel bulunmaktadır. Bu bölgenin büyük bir kısmını 1695 yılında Andre Le Notre’nin bir öğrencisi olan Jean Trehet tarafından planlanan Fransız Bahçesi oluşturmaktadır. Fransız Bahçesi’ni diğer bahçelerden ayıran özelliği ise bir labirent içermesidir.

Kalenin batısındaki Meidlinger Vertiefung olarak anılan alan ise 19. yüzyılda Habsburgların çocukları için bir oyun alanı ve sondaj sahası olarak kullanılmıştır.

* Günümüzde Schönbrunn Sarayı

2017 yılında 3.800.000 turistin ziyaret ettiği Schönbrunn Sarayı, Viyana’daki en popüler cazibe merkezidir. Ayrıca saray, at turları ve klasik konserler gibi pek çok sanatsal ve sosyal etkinliğe ev sahipliği yapmasıyla da dikkat çekmektedir. Yıllık Schönbrunn Yaz Gecesi Konseri burada düzenlenen en popüler etkinlikler arasındadır.

Schönbrunn Sarayı Konserleri, Schönbrunn Saray Orkestrası tarafından gerçekleştirilmektedir. 1997 yılında kurulan orkestra, 1998 yılından bu yana opera şefi, Maestro Guido Mancusi tarafından yönetilmektedir.

Schönbrunn Sarayı haftanın her günü 09.30- 17.00 arasında açıktır. Saray Bahçeleri ise haftanın her günü 06.30’da açılmaktadır. Bahçelerin kapanış saatleri mevsimlere göre değişiklik göstermektedir.

Kış aylarında 17.30, mart- ekim arası 19.00, nisan, ağustos ve eylül aylarında 20.00, mayıs- temmuz ayları arasında ise 21.00’a kadar açıktır.

Girişler turlarla sağlanmaktadır. Schönbrunn Sarayı ve bahçeleri için tur ücretleri 18- 79 euro arasında değişmektedir.

### Dünyanın İlk Hayvanat Bahçesi: Schönbrunn Hayvanat Bahçesi

UNESCO Dünya Mirası Listesi’nde yer alan Schönbrunn Zoo, Avusturya’nın Viyana şehrinde yer almaktadır. Tiergarten Schönbrunn olarak da bilinen hayvanat bahçesi, 1752 yılında Lorraine İmparatoru Franz I Stephan tarafından kurulmuş olan dünyanın en eski hayvanat bahçesidir. Dört kez üst üste Avrupa’nın en iyisi ve dünyanın en modern hayvanat bahçelerinden biri olarak seçilmiştir.

Panda, fil ve daha birçok eşsiz canlı türü, her yıl Schoenbrunn Hayvanat Bahçesi’ne 2 milyondan fazla ziyaretçi çekmektedir. Hayvanat bahçesinde, Sibirya kaplanları ve koalalar gibi nesli tükenmekte olan hayvanlar da dahil olmak üzere 700’den fazla tür yaşamaktadır.

* Ünlü Schönbrunn Zoo’nun Kuruluşu

Schönbrunn Zoo’nun tarihi bilime ve doğaya olan ilgisiyle tanınan, açık fikirli ve ilerici bir düşünür olarak bilinen İmparator I. Franz’a kadar uzanmaktadır. İmparatorun 1752’de Schönbrunn’da özel bir hayvanat bahçesi yapmak istemesi üzerine Schönbrunn Zoo inşa edilmeye başlamıştır. Schönbrunn Zoo, 1759’da tamamlanmıştır. Bahçe ilk açıldığında merkezi bir köşk çevresine yayılmış dairesel bir şekilde inşa edilmiştir. Orijinal Barok köşk şimdi bir restorana ev sahipliği yapmaktadır.

Schönbrunn Zoo’nun ilk hayvanı olan fil, 1770’te alınmıştır. Daha sonra birçok fil, hayvanat bahçesine yaşamaya başlamış  ve günümüzde ise bahçenin bu büyükalanı 1996’da hizmete girmiştir. Schönbrunn Zoo 1770’in sonunda 250 yıl süren hizmet hayatına başlamıştır.

* Schönbrunn Zoo’da Görülecekler

Schönbrunn Zoo, doğal bir tasarıma sahiptir. Sibirya kaplanları, pandalar ve su aygırlarından tek boynuzlu gergedanlara kadar, bazıları nesli tükenmekte olanlar olmak  üzere 700’den fazla hayvan türüne ev sahipliği yapmaktadır. Hayvanat bahçesinde mutlaka görülmesi tavsiye edilen birçok alan bulunmaktadır. Bunlar arasında Koala Evi, Aslan Kalemi, Güney Amerika Parkı, Mercan Resifli Akvaryum ve Teraryum ile Polaryum yer almaktadır. Orangutanların yaşadığı bir yer olan ORANG.erie isimli alan ise bahçenin en eğlenceli ve popüler bölümü olarak öne çıkmaktadır.

Schönbrunn Zoo’da ziyaretçilerin Borneo’dan gelen büyüleyici bitki türlerini hayranlıkla izleyebileceği Yağmur Ormanı Evi de mutlaka görülmelidir. Hayvanat bahçesinde aynı zamanda örümcek ağı şeklinde bir tırmanma duvarı, Doğa Deneyimi Parkuru gibi eğlenceli aktivitelerin yapılabileceği alanlar da bulunmaktadır. Yerden 10 metre yükseklikte, 160 metre uzunluğundaki baş döndürücü bir halat köprüsü olan Treetop Trail de ziyaretçilere eşsiz bir deneyim sunmaktadır. Çöl Macerası, Schönbrunn Zoo’da bulunan bir diğer cazibe noktasıdır ve çöl bitkilerinin, hayvanlarının zorlu yaşam koşullarında hayatta kalmak için geliştirdikleri stratejileri gözlemlemek için mükemmel bir yerdir.

Schönbrunn Zoo’nun açılış kapanış saatleri aylara göre değişiklik göstermektedir. Buna göre:

Ocak ayında 9.00 ile 16.30,

Şubat ayında 09.00 ile 17.00,

Mart ayında 09.00 ile 17.30,

Nisan’dan eylüle kadar 09.00 ile 18.30,

Yaz ayı boyunca ekim sonuna kadar 09.00 ile 17.30,

Kasım ve aralık aylarında 09.00 ile 16.30 arasında hizmet vermektedir.

Schönbrunn Zoo’ya giriş ücretleri yetişkinler için 28,30 euro olarak belirlenmiştir.  6 ile 19 yaş arası gençler, yaşlılar ve özel gereksinimli bireyler için14 Euro tutarındadır. 0 ile 6 yaş arasına ise ücretsizdir.

### Belvedere Sarayı

Belvedere Sarayı, Avusturya’nın başkenti Viyana’da yukarı ve aşağı olmak üzere Barok mimarisiyle inşa edilmiş iki saraydan oluşan, görkemli bir görüntüye sahip tarihi bir yapı kompleksidir. 1724’de yapımı tamamlanan bu heybetli saray, mimar Lucas von Hildebrandt tarafından tasarlanmıştır. Aslında Prens Eugene için yazlık olarak inşa edilmiş olan bu binalar, şehrin üçüncü bölgesinde yer almaktadır. Günümüzde müze olarak olarak kullanılan bu saray, dönemin en önemli sanat eserlerini barındırmaktadır. Belvedere Sarayı, Barok ve Orta Çağ dönemlerine ait pek çok sanat eserine ev sahipliği yapmaktadır.

* Belvedere Sarayı’nın İhtişamlı Tarihi

Kültürel ve sanatsal açısından uluslararası bir konumu olan Belvedere Sarayı, bu bağlamda bakıldığında, sadece Viyana için değil tüm dünya için önemli bir yere sahiptir.

Belvedere Sarayı, UNESCO’nun Dünya Mirasları Listesi’nde de yeri olan eşsiz bir mücevher gibidir. Sarayı bu kadar önemli kılan bir diğer şey ise tarihi açıdan olan önemidir. Belvedere Sarayı, Avusturya Devlet Antlaşması’nın yapıldığı yerdir. Saray aynı zamanda, hem dünyanın en eski müzelerinden biri hem de modern sanat eserlerini barındıran bir sergi alanıdır.

Bir müze olarak Belvedere, geçmiş ve gelecek arasında bir köprü görevi görmektedir. Bu nedenle tarihi ve modern unsurları bir arada bulundurma ile daha da ilgi çekici hale gelmektedir.

* Sanata Işık Tutan Belvedere Sarayı’nda Sergilenenler

Belvedere’de sanat koleksiyonları genellikle yukarı kısımda yer alan sarayda bulunmaktadır. Yukarı Belvedere Sarayı olarak adlandırılan bu yapı, bahçenin en yüksek kısmında yer almaktadır. Mimarinin dış cephesi, kendisine hayran bıraktıracak kadar ayrıntıyla doludur. Binanın ön kısmındaki aynalı havuz, bu ayrıntıların her birini yansıtmaktadır. Sanat koleksiyonlarının sergilendiği bu mekânda; tarihin en önemli heykellerinden, Monet, Van Gogh gibi ünlü ressamların en değerli tablolarına kadar büyük bir arşiv halka sunulmaktadır. Galerideki eserlerin çoğu Klasik ve Romantik döneme ait olmakla birlikte günümüzde aşina olduğumuz Modern sanat akımına ait çalışmaları da görmek mümkündür.

Aşağı Belvedere Sarayı ise daha ince bir dış cepheyle döşenmiş olup müzenin geçici sergilerine ev sahipliği yapıyor. Bu sarayın en çok dikkat çeken iki odası da Mermer Galeri ve Altın Oda olarak adlandırılmaktadır. Aşağı Belvedere Sarayı’nın yanında başlangıçta sera olarak kullanılmış zarif bir yapı bulunmaktadır. Bir dönem kış bahçesi olarak da kullanılan bu mimari harika, bugün kalıcı bir çatı eklenerek sera yerine geçici sanat sergilerinin sergilendiği bir alana dönüştürüldü.

* Belvedere Saray’ında Görülmesi Önerilen Yerler

Belvedere Sarayları’nı gezmeleri için sesli rehberler turistlere neredeyse her dilde eşlik edebilmektedir. Bunun yanı sıra yukarı ve aşağı Belvedere Sarayları’nda ziyaretçilerin yeme ve içmesi için bistrolar bulunmaktadır. Ayrıca, özellikle yazın ziyaretçiler tarafından çok sevilen, eşsiz bir manzaraya sahip Cafe Garden da yeni yemekler deneyip bir şeyler içmek isteyenler için güzel bir duraktır. Belvedere turu sırasında genelde çoğu insan bahçelere odaklanıp gölün güzelliğini unutur, ancak yukarı Belvedere’nin önündeki küçük göl oldukça çekici bir manzaraya sahiptir. Geceleri ay ışığının göle düşüşü, gündüzleri ise yeşilin en güzel tonlarına bürünen bu göl, harika fotoğraflara ev sahipliği yapabilmektedir.

* Belvedere Sarayı’na Giriş Ücretleri ve Saatleri

Belvedere Sarayları yılın her döneminde, özellikle yazın oldukça turist almaktadır. Her dönem kapısı turistlere açık olan bu saraylar, belirli günlerde belirli saat aralıklarıyla ziyaret edilebilmektedir. Saraylar Salı gününden Pazar gününe kadar ziyaretçi kabul ediyor olup, 09.00 – 18.00 saatleri arasında açıktır. Fakat bu saatler Cuma günü esnetilmiş, kapanma saati 21.00 olarak belirlenmiştir. Tam bilet ücretleri 16 euro olsa da 65 yaş üstü ve öğrenci biletleri 13.50 euro olup çocuk biletleri ücretsizdir. Bunların yanında engelli girişi için kolaylık sağlanmış olan saraylarda giriş ücreti 3 euro şeklindedir.

Adres: Prinz-Eugen-Strasse 27, Viyana 1030, Avusturya

Yakın Yerler:

- Pferre St. Elisabeth
- La Note Bleue – Frederic Chopin
Monument
- BahnhıfCity Wien Hauptbahnof
- Belvedere 21
- Askeri Tarih Müzesi
- Nicholas Treadwell Gallery
- Botanicher Garten
- Saleasianerkirche
- Lower Belvedere
- Karlskirche.

### Viyana’nın En Büyük Şehir Parkı “Stadtpark"

Stadtpark, Viyana’nın Landstrasse ve Innere Stadt ilçeleri arasında, toplam 65.000 metrekarelik alanda yer alan bir rekreasyon alanıdır. Josef Selleny tarafından tasarlanan parkın planları Rudolf Siebeck tarafından yapılmıştır. 1862 yılında açılan Stadtpark, özellikle yerli halk tarafından yoğun ilgi görmektedir. Sanatçı ve bestecilerin heykellerine de ev sahipliği yapan Stadtpark, şehre gelen yabancı turistlerin görmeden geçmemesi gereken bir noktadır.

Viyana’daki En Turistik Alanı: Stadtpark

Stadtpark, Viyana’nın en turistik parklarından biri olarak içerisinde birçok heykel, fıskiye, dinlenme alanı ve çeşme bulundurmaktadır. Parkın birçok yerine dağılmış Johann Strauss II, Hans Canon, Franz Schubert gibi ünlü Viyanalı yazarların, sanatçıların ve bestecilerin heykelleri yer almaktadır. Turistler tarafından en çok fotoğraflanan anıt ise Edmund Hellmer tarafından yapılan Johann Strauss’un altın kaplama bronz heykelidir.

### Hundertwasser Evi

Avusturya’nın başkenti Viyana’da bulunan Hundertwasser Evi, Ekspresyonist mimarinin bir ürünü olan farklı bir yapıdır. Hundertwasser Evi, ünlü sanatçı Freidensreich Hundertwasser ve mimar Joseph Krawina’nın ortaklaşa çalışmasıyla yapılmış bir yapıdır. Sanatçının bu yapının tasarımında Barcelona şehrinde yapmış olduğu mimari eserleri ile dikkat çeken Gaudi’yi örnek aldığı düşünülmektedir. Mimari alanda bu ikili önemli oranda benzerlik göstermektedir.

Yapı bünyesinde 53 daire ile 4 dükkan ve 16 özel teras bulunmaktadır. Terasların tamamının zemini toprakla kaplanmış ve üzerlerine toplamda 250 adet ağaç dikilmiştir. Bu fikirler yapıya çok özgün bir hava katmıştır.

Apartman içerisinde yaşayanlar vardır. Bu sebepten dolayı bu eşsiz yapı direkt olarak gezilebilecek bir yer değildir. Bununla birlikte apartmanın altındaki hediyelik eşya dükkanında eşsiz mimarinin tüm dokusu hissedilebilmektedir. Bu ilginç ve estetik yapı ile çok sayıda fotoğraf çektiren ziyaretçiler, ardından yine aynı isimlerin imzasını taşıyan Kunst Haus Wien’i de ziyaret edebilirler. Bu esere ziyaret için Hundertwasser Evi’nden 5 dakika kadar yürümeniz yeterli olacaktır.

Bu binanın en dikkat çekici özelliklerinden apartman sakinlerinin kendi pencere önlerini tasarlamak konusunda serbest olmalarıdır. Çok farklı bir tasarıma sahip olan bina uzun yıllardan beri Viyana şehrinin en dikkat çekici yerlerinden birisi olmuştur.

1983’te yapımına başlanan binanın yapım süreci 2 yıldır. İnşaatın bu kadar kısa sürmesinde binaya sıfırdan başlanmaması faktörü etkili olmuştur. Öyle ki söz konusu bina 1983’te toplu konut çalışması adıyla yapılmaya başlanmıştı. Yapının açılmasından kısa bir zaman sonra binanın direkt karşısına turistler için dinlenmelik bir yer açılmıştır. Gelen turistler bu mekanda yiyip, içip dinlenebilirler. Sıradan bir bina olmaktan çok öteye giden bu yapı, her yıl çok sayıda turistin ziyaret ettiği uğrak mekanlardan birisidir.

**Adres: Kegelgasse 37-39, Viyana 1030, Avusturya.**

Yakın Yerler: Johann Strauss Monument, Stadpark, City Airport Train Cat, Church of the Teutonic Order, Franziskanerkirche, St. Virgil Şapeli, Aziz Stephen Katedrali, Graben and Kohlmarkt, Dominik Kilisesi, Postsparkasse, Anker Clock.

Yol Tarifi: Hundertwasser Evi’ne en yakın mesafede olan metro durağı Landstrabe Wien Mitte adlı duraktır. Bu duraktan Hundertwasser Evi’ne ulaşımınız yürüyerek 10-15 dakika sürecektir. Durak ile ev arasındaki mesafe 1 km’dir. Yürümeyi tercih etmeyenler için 1 nolu tramvay hattı kullanılabilir seçeneklerden birisidir.

### Johann Strauss Monument

Bu kesinlikle Stadtpark'taki en ünlü anıttır. Burada gördüğünüz, 'Vals Kralı' olarak da bilinen 19. yüzyıl Avusturyalı besteci Johan Strauss'un (1825 - 99) yaldızlı heykeli. Gördüğünüz şey, melek figürleriyle dolu kemerli bir yapının önünde neşeyle keman çalan, oyununu dinlerken transa geçen Strauss.

### Gerçek Bir Eğlence Merkezi; Prater Lunaparkı

Prater, Avusturya’nın Viyana şehrinde bulunan bir cazibe merkezidir. Dünyaca ünlü lunaparkı ile meşhur Prater, Viyana’yı temsil eden yapılardan biridir. Bir tarafında Lunapark bulunan Prader ziyaretçilerine sınırsız eğlenme fırsatı sunarken, bir tarafta nehir kenarı ve geniş park alanları ile huzurlu ve sakin bir ortama da sahiptir. Bu yönü ile eşsiz bir cazibe merkezi konumundadır.

Prater’de Harika Bir Gün

Prater, çok çeşitli eğlence imkanları ve etkinlik alternatifleri ile harika bir gün geçirmek için doğru yerdir. Büyük bir lunaparka sahip olan Prater’de 250’den fazla eğlence aletleri bulunmaktadır. Atlı karınca, roller coaster, hız treni bu aletlerden sadece bir kaçıdır. Top fırlatma ve atış kabinleri bölümleri de oldukça ilgi çekicidir. Dünyaca ünlü ve artık Viyana ile anılan dev dönme dolap ise ikonlaşmış bir sembolüdür.

Hem çocuklara hem de yetişkinlere hitap eden bu büyük eğlence merkezi kesinlikle tatmin edici bir deneyim sunmaktadır. Ayrıca alanda 60’dan fazla cafe ve restoran bulunmaktadır. Viyanalılar Prater’in bu bölümünü Wurstelprater olarak adlandırmaktadır. Lunaparkın hemen yanında eskiden imparatorların avladıkları alan olarak kullanılan geniş ormanlık alan bulunur.

Dünyanın en güzel yerlerinden biri olarak kabul edilen Stadtpark’a ’Yeşil Prater’ denilmektedir. Yeşil Prater, Praterstern’den Lusthaus’a uzanan ana cadde olan Hauptallee’de, çayırlara ve yoğun çalılıklara sahiptir. Bu ihtişamlı ormanlık alanda en çok ilgi gören bölüm ise kestane ağaçlarının olduğu kısımdır. Çeşit çeşit bitki ve ağaçların olduğu bu geniş ve yeşillik alan yürüyüş, koşu ve bisiklet sürmek için oldukça uygun koşullara sahiptir.

Çocuklar için oyun alanlarına sahip olan parkta, gençler BMX’te ve paten pistinde vakit geçirebilmektedirler. Alanda plaj voleybolu sahaları da mevcuttur. Kışın ise kar topu oynamak için yeterli genişlikte bir alan sunulmaktadır.

II. Dünya Savaşından kalma kalıntılar kış mevsiminde bir kızak tepesine dönüşmektedir. 66 milyon metrekarelik bu alan her mevsim açık hava aktiviteleri için harika bir seçimdir.

Prater’de Eğlence

Prater, ziyaretçilerine birçok farklı alanda aktivite imkanı sunmaktadır. Lunapark ve ormanlık alanı dışında, mutfak alanı, müzesi ve diskosu bulunmaktadır. Prater’de yemek yemeye ilgili olanlar için çok çeşitli yemek menüleri ve restoranlar mevcuttur. Ayrıca çikolata müzesi, ziyaretçilerine eğlenceli bir deneyim sunmaktadır. Çikolata severler bu müzede hem çikolatanın tarihini öğrenip hem de etkileşimli oyunlar oynama fırsatı bulmaktadır. Tadım imkanı da mevcut olan bu eğlenceli müze gezisi sonlandığında dileyenler için çikolata ve hediyelik eşya dükkanları da mevcuttur.

Prater aynı zamanda 1945’te II. Dünya Savaşı’nın son günlerinde yıkılan eski Wurstelprater eğlence parkının hatıralarının sunulduğu bir müzeye de ev sahipliği yapmaktadır. Dünyaca ünlü balmumu müzesi Madame Tussauds da Prater’de bulunmaktadır. 80’den fazla balmumu figürü ve Sisi’ye dayalı interaktif bir deneyim sunan müze, Prater’in en gözde alanlarından biridir.

Prater’de Avusturya’nın en büyük diskosu bulunmaktadır. Disko, haftanın belli günleri açık bulunmaktadır ve yaş sınırı mevcuttur. Ayrıca Prater koşum yarış pistine de sahiptir.

Prater açılış saatleri Pazartesi, Salı, Çarşamba ve Perşembe günleri öğlen 12.00 ile akşam 22.00 saatleri arasındadır. Cuma günü 12.00’da açılan Prater, 22.30’da kapanırken; Cumartesi ve Pazar günleri açılış saatleri 11.00 ile 22.30 arasındadır.

Prater’e giriş ücreti bulunmamakla birlikte farklı etkinlik alanları için ücret değişiklik göstermektedir.

### Naschmarkt

Naschmarkt, Viyana’nın en popüler açık hava pazarıdır. Birçok restoran ve barı da içinde bulunduran bu açık hava pazarında isterseniz yiyecek alışverişi yapabilir, isterseniz restoranlardan birinde içkinizi içebilirsiniz. Bu pazarda çeşit çeşit kuruyemişler, değişik peynirler, etler, meyveler-sebzeler ve daha sayamayacağımız kadar ürün bulunuyor. Hem turistlerin hem de yerlilerin uğrak noktası olan bu pazarda haftanın 6 günü bit pazarları da kuruluyor. Eski plaklardan ayakkabılara, gümüş çatal-bıçak setlerinden eski oyuncaklara her şeyi bulabileceğiniz bu pazarda pazarlık yapmanızı öneririz. Birkaç Türk satıcıyla da karşılaşacağınıza eminiz.
